
Trascrizione di Marco Veneziale



Roma, li 29 ottobre 1873

Mio egregio signore
La ringrazio cavamente del dono che Le è piaciuto farmi. Ora sì che posso dire senza scrupoli di con[ve]nienza che il suo Beitrag è un bellissimo libro; e dicendo così non fo se non ripetere quanto ne ho inteso dire testè dal D'Ancona e dall'Ascoli, i quali ben più di me sono in grado di apprezzarne il valore.
È un pezzo che io dovevo scriverle notizie della Rivista, alla cui sorte Elle prende tanto interesse. – Ogni tentativo per stamparne la continuazione in Roma è riuscito vano. Però, restando con Galeati, abbiamo potuto almeno migliorare le condizioni tipografiche, mercè nuovi materiali acquistati per conto nostro ed un personale che Galeati ha assegnato esclusivamente alla Rivista. – Ma regolata una partita, ecco nuovi disordini perché nemmeno il fasc. 3° fosse pubblicato sollecitamente. La posta ci smarrì prima un ms. e poi due volte le prove già corrette dell'art. Pitrè. A riparare tutto ciò non siè perduto poco tempo. – Un altro articolo podo stampato, è stato in gran parte rifatto dall'A. Di un terzo art. aspettiamo da più di un mese le prove, che deve rivedere il Braga a Lisbona. Insomma, teniamo composti circa 3 fogli di stampa, oltre il primo (Novelle del Pitrè) già tirato; e finora non solo non possiamo mettere in pronto il fascicolo, ma nemmeno avere delle prove definitive, che tanto desidererei inviarle. – Tra giorni spero almeno mandarle l'”Appendice alla storia di alcuni participii” del Canello. Non ne permetterò la tiratura finché non sia stata veduta da lei. Qui appresso le trascrivo le parole mandatemi dal Coelho (per inserirle nel fasc. in corso) sul ch a ant. port. – Non mancherò in esso anche di far correggere l'analitica per l'analogica del suo articolo (Riv. p. 93); errore da me inavvertito perché, come ho poi rilevato dallo stesso foglio di prova che qui le accludo, era già penetrato nelle sue correzioni. 
Per rimettere almeno un po' del tempo perduto, intendo por mano in uno stesso tempo alla stampa dei fasc. 4° e 5°. – Soltanto ho un timore, ed è che non bastino i materiali. Se fossero pronti i caratteri pel canzoniere port., potrei avvantaggiarmi con questo; ma la fonderia non mi lascia sperar tanto. Ora cerco allestire certi appunti per la storia del teatro italiano, che forse non saranno privi d'interesse, facendo conoscere una serie di rappresentazioni inedite da me trovate in un ms. romano, le quali anche al D'Ancona parvero più antiche delle due Devozioni fatteci conoscere dal Palermo. – Quando avrò pronto l'art. spero che Elle avrà la pazienza di dargli una passata prima che sia stampato. 
Gradisca di nuovo, mio Signore, i più cordiali ringraziamenti per tante prove di bontà a mio riguardo, e mi creda sempre 
Suo devmo ed affmo
Ernesto Monaci
Segue la notizia, in portoghese, del Braga!
