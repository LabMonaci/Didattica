Trascrizione di Maria Teresa Rachetta



Milano, 13 dicembre 1873

Carissimo Amico,

Bravo! m'hai fatto due regaloni in una volta sola, e proprio sento il bisogno di ringraziartene. Veramente l'idea di bandire il voi l'avrei forse messa innanzi io per il primo, se non m'avesse trattenuto la storia delle bozze. E via con queste bozze! tu dirai. Dillo pure, e ridi, che ne hai ben ragione; ma neppur io sono senza scusa se ebbi paura che ti fosse spiaciuto lo strazio fatto di quelle povere pagine. Gli è che appunto in quel tempo m'era tornato un rabbuffo serio per una causa identica; e si che si trattava di mutamenti assai più leggieri e che io avevo ogni diritto di prendermi quel po' di libertà che m'ero preso. Non vorrei che per questo avessi a credere che io sia sempre un flagello per i tipografi; mi è accaduto quest'anno di esserlo in grazia di circostanze speciali; peraltro bisogna che abbia sempre la precauzione di non mandare il ms. finchè non si può mettere mano alla stampa, perchè due mesi dopo aver scritto una cosa è impossibile o poco meno che la possa approvare del tutto. 
Ma per tornare addietro, se l'idea del tu s'ebbe tutti e due ad un tempo, quella del ritratto ti appartiene e merita proprio di esser detta luminosa. Fino a che di una persona non si conosce la figura la fantasia se la foggia a suo capriccio, e naturalmente è un miracolo se dà nel segno. Anch'io stavo dunque immaginando quale tu dovessi essere, e mancando di una traccia, c'era il pericolo che dess parte della mia amicizia a un Monaci che non fosse il Monaci di Roma, Via Giulio Romano, N. 122. Adesso il pericolo è bello e svanito, e io posso rappresentarmi l'amico proprio tal quale egli è. Insomma ti ripeto che proprio m'hai fatto un regalone. Ti avrei risposto subito e mandato in contracambio un ritratto mio, se me ne fossi trovato uno solo che mi mostrasse presso a poco qual sono. Ma non avendone se non di sbarbati o quasi imberbi, mentre adesso porto la barba, bisognò che corressi da un fotografo per riparare alla mancanza. E siccome qui i fotografi di un certo grido lavorano assai, è scorsa una settimana, e ancora mi tocca a pazientare fino a domattina per avere non più che un paio di copie. Pazienterà dunque anche la lettera, sebbene l'indugio le rincresca.
Ti ringrazio degli estratti. Avevo detto che trenta erano anche di troppo, e tu me ne hai procurato quaranta. Fu per me una sorpresa gradita, giacchè facendo i conti trovai che erano parecchie le persone alle quali e per una ragione o per un'altra era bene che mandassi qualcosa. Oltre all'errore da te avvertito vedrai che ne sono scorsi alcuni altri; ma la colpa è mia, non già del tipografo. Mi farai piacere mettendo nel prossimo fascicolo l'errata-corrige; un'altra volta farò il possibile perchè nonc e ne sia bisogno.
Dunque il 9° numero è uscito da un pezzetto? Qui non s'è anche visto, per colpa certamente del Löscher, che forse ha scordato che io gli ho pagato l'abbonamento. Per il prossimo anno fammi spedire il giornale direttamente e dimmi a chi devo sborsare le dieci lire.
Quando uscirà il primo fascicolo del 74? Vorrei mandarti qualcosa, ma non lo so se arriverò a tempo. Sto preparando una chiacchierata sulle voci contrastare e contastare: deve la sua origine a una stolida critica della Rivista Europea, che forse avrai visto. Chi ha scritto incontastabile non è già il d'Ancona, ma io, che senza alcun rincrescimento me ne assumo anche la responsabilità. Peraltro nella mia chiacchierata a questi si accennerebbe soltanto di volo; l'argomento vero sarebbe l'origine e i rapporti di due variabili e delle loro famiglie. Ci sono parecchie difficoltà che mi impediscono di stendere il lavoro, sebbene si tratti di ben poche pagine.
Ti ringrazio delle ricerche che mi prometti di fare per scoprire, se è possibile, il codice dell'Intelligenza. Procura che in qualche modo io ti possa ricambiare.
L'Ascoli, prima ancora che io gli riferissi l'ambasciata tua, m'ha incaricato di mandarti i suoi saluti più cordiali. Ti ho già fatto intendere che impressione hai lasciato nell'animo suo, come in quello, a quanto pare, di tutti coloro che ti conoscono.
Il mio decreto naviga ancora per i mari della Corte dei Conti, e non è anche certo quando giungerà a riva. Secondo i calcoli fatti dovrebbe stare pochi giorni; ma se anche tarderà qualche poco ormai non me ne dolgo; solo mi studio di rendermi un po' più leggiero l'insegnamento liceale, facendo grazia agli scolarid ei compiti scritti. 
Ricordati più spesso che puoi di questo tuo nuovo amico, che per affetto caldo e sincero confida di non meritarsi uno degli ultimi posti. Addio. 
Tuo aff.mo
Pio Rajna

P. S. Ho paura ci sia qualche altra cosuccia da correggere nei testi. Mi vien sott'occhio un teasso che temo dovuto al compositore. Collazionerò di nuovo la stanza col ms. e occorrendo riscriverò.

P. S. 2° Ripensando meglio, ho trattenuto la lettera tanto da fare una nuova collazione col manoscritto. Vedrai che non è riuscita inutile. Un'altra volta sarà proprio necessaria una seconda correzione delle prove; sulle prime qualcosa sfugge sempre. Si potrebbe tirare anche a parte l'errata-corrige colla numerazione che do io, in modo da poterlo aggiungere agli estratti? Venti esemplari basterebbero: trenta sarebbero d'avanzo.